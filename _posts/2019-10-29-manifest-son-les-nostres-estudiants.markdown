---
layout: post
title:  "MANIFEST: Són les nostres estudiants"
date:   2019-10-29 00:00:00 +0100
categories: [manifest, professorat, repressio]
tags: [manifest, professorat, repressio]
image: /img/manifest-contra-repressio.png
showImage: true
description: Comunitat educativa i universitària contra la repressió a les i els estudiants de Catalunya
---

*Reproduïm el text del web manifest de la plataforma [**Professorat contra la repressió (premeu aquí per anar a la font original)**](https://www.professoratcontralarepressio.cat) on trobareu el formulari d'adhesió*

---
<br>

Davant de la situació que està vivint Catalunya, com a docents i personal de suport de les escoles, els instituts i les universitats catalanes, hem decidit no quedar-nos en silenci. Fer-ho seria una irresponsabilitat. Aquests últims dies hem presenciat detencions arbitràries, amenaces i agressions policials brutals –que han deixat moltes persones greument ferides– i presons provisionals injustificades de persones molt joves que són estudiants nostres.

Elles i ells han sortit al carrer a protestar per dir “no” a una sentència absolutament infame i, en definitiva, per reclamar drets i llibertats fonamentals que estan sent clarament vulnerats. La resposta que s’han trobat ha estat la brutalitat policial i penal d’un Estat que s’ha vist qüestionat per la força emancipadora i alliberadora de la gent als carrers.

Sentim orgull del nostre estudiantat. Són el jovent que l’1 d’Octubre veia com la policia causava destrosses a les seves escoles i agredia les seves àvies i els seus avis sense miraments, i que ara han decidit ocupar els carrers, les carreteres i les places de Catalunya i demostrar, amb raons i determinació, que volen conquerir un futur de drets i llibertats i que planten cara, així, a l’autoritarisme d’Estat.

Per nosaltres són esperança de futur i ens determinen i ens encoratgen a fer que les nostres aules siguin escola de democràcia, de justícia social, de feminisme, d’antiracisme, d’ecologisme, de pau i de llibertat.

No defallirem, doncs, per moltes amenaces de l’Estat. Sense cap mena de dubte, defensarem i treballarem per unes escoles i unes universitats que fomentin la cultura antirepressiva, que defensin la vida i que siguin així antídot enfront del feixisme.

Per tot això exigim:

- La depuració de responsabilitats en el si dels cossos policials i l’assumpció de responsabilitats polítiques.
- La llibertat de les persones empresonades i el sobreseïment, l’arxivament o la fi de tots els processos administratius o penals que s’han obert.
- La fi de la repressió política, policial i judicial.

A la vegada, ens posem a plena disposició per acompanyar i atendre les famílies que estan patint les conseqüències de la repressió. Som conscients del dolor que estan patint i els volem fer saber que tenen el nostre escalf, la nostra solidaritat i que estarem al seu costat plantant cara a la repressió.

---

### Quant al col·lectiu:

*Som el professorat i el personal de la comunitat educativa i universitària que volem manifestar el nostre rebuig a les agressions i la repressió policial i judicial que en els últims dies ha viscut el que ha estat o és el nostre estudiantat.*

*Volem recollir el màxim de signatures que donin suport a aquest manifest per fer públic aquest el rebuig i malestar davant la violència d'Estat.*

*A més a més, volem donar tot el nostre suport  al jovent que ha viscut la repressió i a totes les seves persones properes.*
